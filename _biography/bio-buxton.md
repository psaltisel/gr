## Σύντομη βιογραφία του Bill Buxton.

Ο William (Bill) Buxton γεννήθηκε στις 10 Μαρτίου 1949 στο Edmonton του Καναδά. Από τα μετερίζια του ερευνητή, σχεδιαστή, εφευρέτη και καθηγητή ο Buxton αφιέρωσε πάνω από τέσσερις δεκαετίες στην προσπάθεια βελτίωσης του ανθρώπινου παράγοντα στην τεχνολογία, καθώς και στην υποστήριξη της σωστής σχεδίασης των ψηφιακών προϊόντων και συστημάτων.

Η εισαγωγή του Buxton στον χώρο του Human Computer Interaction (HCI) έγινε με αντισυμβατικό τρόπο, μιας και ο Buxton ξεκίνησε την καριέρα του ως μουσικός και συνθέτης. Μάλιστα το 1973 ολοκλήρωσε τις μουσικές σπουδές και έλαβε το Bachelor στο πανεπιστήμιο Queen’s του Καναδά. Εκεί ανακάλυψε  την ψηφιακή μουσική σύνθεση, αλλά και την δύναμη των υπολογιστών που την διευκόλυναν. Η αγάπη του για την σχεδίαση ψηφιακών μουσικών οργάνων, τον οδήγησε στο να αποκτήσει μεταπτυχιακό τίτλο στην επιστήμη των υπολογιστών το 1975 από το πανεπιστήμιο του Toronto, αλλά και να λάβει τον τίτλο του καθηγητή-ερευνητή στο ίδιο πανεπιστήμιο.

Το ερευνητικό του πεδίο, εξαρχής αφορούσε στην εξερεύνηση νέων τεχνικών σχεδίασης διεπαφών χρήστη, με αποτέλεσμα να κατέχει από το 1985 έως και σήμερα 20 πατέντες σε πολυαπτικά συστήματα, όπως το touchpad και οι πολυαπτικές οθόνες στις ταμπλέτες.

Παράλληλα με το έργο του στο πανεπιστήμιο του Toronto, από τα μέσα του 80 έως και τα μέσα του 90, ο Buxton υπήρξε ερευνητής στο Xerox PARC και στο EUROPARC. Στο PARC συνεργάστηκε με τον Marc Weiser πάνω στο χώρο του διάχυτου υπολογισμού ενώ στην συνέχεια πέρασε στην Apple όπου συνέβαλε καθοριστικά στην δημιουργία του iPad. Από το 2005 μέχρι και σήμερα συνεργάζεται με την Microsoft ενώ παράλληλα συνεχίζει να δραστηριοποιείται στους τομείς της μουσικής και των τεχνών.

Οι καινοτόμες ιδέες του Buxton στην πορεία της ζωής του μέχρι και σήμερα, εδραίωσαν τον βασικό ρόλο της ανθρώπινης αξίας και εμπειρίας στον σχεδιασμό των ψηφιακών συστημάτων. Το μόνο σίγουρο είναι ότι του οφείλουμε πολλά ευχαριστώ, διότι άλλαξε μια για πάντα τον τρόπο που αλληλοεπιδρούμε με τους υπολογιστές.       
